---
#layout: story
title: "Zeinek lortu du?"
thumbnail: "images/stories/thumbnails/zeinek.jpg"
image: "images/stories/zeinek.jpg"
writter: "Nerea Sarriegi Atienza"
illustrator: "Alba Sistiaga Poveda"
---

Lortu du. Ezkutatu da, gaur ere, itzalen atzean. Eskuak garbitu, korbata jantzi, kolonia  bota,  zapatak  lotu  eta  kalera  irten. Leihotik  ikusten  dut ataritik ateratzen. Bizilaguna  topatu  du,  eta  betiko  irribarre zintzoarekin agurtu  du. Honek erantzun, emazte eta alabarengatik galdetuz. “Dena ondo”, eguneroko gisan. Urruntzen  den heinean  lasaitasuna  berpizten  da  etxean, logelako irratiaren bolumenak gora egiten duen bitartean. Irratia amak erabiltzen duen tresna  da, entzun  ez  diezaiodan. Baina
badaki  iada  entzun  behar  ez  nituen gauza gehiegi entzun ditudala.

Gaur  ere  lortu  du.  Amorruz  beteriko  hitzen artean  logelako  irratia  apurtu du eta,  horrekin,  amaren  munduko  ihesbidea.  Atea  itxi duenean,  bizitzan  lehen aldiz 
entzun dut erabateko  isiltasuna  etxean.  Eta orduan  jabetu naiz amak irratia  pizteko duen obsesioak  ezkutatzen  duenaz.  Mina  ekiditeko bidea da, baztertzeko, lausotzeko  eta  ia ezabatzeko. Zenbaitetan, isiltasunak hitzek baino min handiagoa eragin dezake.

Gaurkoan  ezberdina  izan  da.  Logelatik  entzun  dut  oihuka, amari  gosaria egiteko  eta arropa  prestatzeko agintzen.  Baina  altxa  denean,  ez  zegoen amaren  arrastorik
.  Inoiz  baino  suminduago,  etxetik  irten  da  lanerako  bidean. Ordubetera  ama  iritsi  da,  irrifarrez,  irrati  berri arekin.  Piztu  egin  du,  eskutik heldu  nau  eta 
dantzan  hasi  da .  Ulertzen  ez  dudan  disdira  berezia  du begietan. Baina ulertu dut ez dudala azalpenik behar.

Gaur tinbrea  jo  dute.  Aitak  ireki  du atea, amak  logelako  atetik  irrifar  erdiz begiratzen  duen  bitartean.  Bi gizonek  eraman  dute  aita,  bakoitzak  beso batetik helduz. Atea itxi denean amak irratiaren bolumena igo du. Gaur, berak lortu du. Ausartu da. Bukatu da. 
